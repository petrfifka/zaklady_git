Pro to, aby se Sněmovna vůbec znovu zabývala novelou občanského zákoníku, na který čekají gayové a lesby, bylo pouze 44 ze 176 přítomných poslanců. Za práva homosexuálů se postavili poslanci Pirátů, většina klubu ČSSD a pak už jen pár jedinců. Fakticky se tak ukázalo, že zákon, který by umožnil sňatek také gayům a lesbám, v současné Sněmovně nemá většinovou podporu.
Dolní komora začala novelu občanského zákoníku, pod kterou se podepsalo 46 poslanců a poslankyň různých klubů v čele s Radkou Maxovou, projednávat loni v listopadu. Neukončila ale ani úvodní kolo debaty. Z nejsilnějšího klubu ANO chtělo v úterý tuto věc řešit pouze 7 ze 72 poslanců, což znamená, že v hnutí Andreje Babiše má zákon minimální podporu.
Podle autorů návrhu má změna pravidel pro uzavírání manželství zajistit homosexuálům a jejich dětem stejná práva a důstojnost, jako mají manželé a jejich potomci.
