Od středy začíná platit nařízení Evropské komise, které stanovuje maximální ceny mobilního volání a SMS do zemí EU. Operátoři tak museli výrazně zlevnit. Zároveň nařízení částečně narovnává situaci, kdy volat s českou SIM kartou do států EU bylo levnější z jiných zemí než z Česka.

Článek
České mobilní operátory nařízení přinutilo v průměru snížit ceny zhruba o polovinu na 5,80 až 5,89 Kč za minutu, někteří virtuální operátoři šli s cenou ještě níže. Nařízení stanovuje maximální ceny volání do zemí EU na 19 centů (4,90 Kč) bez 21procentní DPH a šest centů (1,55 Kč) za SMS.

Vodafone snížil od 7. května cenu hovoru v rámci EU na 5,80 Kč za minutu. T-Mobile cenu snížil na 5,89 Kč za minutu a 1,86 Kč za SMS. Zároveň sjednotil ceny pro tarify i předplacené karty Twist.

Stejné ceny nabízí i O2. Tento operátor přitom dosud podle ceníku účtoval za minutu hovoru do evropského zahraničí 24,90 Kč. Tedy čtyřikrát víc než po zavedení aktuální regulace.

Zavedení nových maximálních cen navazuje na zrušení poplatků za roaming z června 2017 a je součástí unijní revize předpisů o telekomunikacích.