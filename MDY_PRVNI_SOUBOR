Nizozemská organizace Mars One, která slibovala lety lidské posádky na rudou planetu, podle dokumentů švýcarských úřadů zbankrotovala. Původní ambiciózní plány, o kterých jsme psali už v roce 2012, hovořily o vybudování základny na Marsu v roce 2020 a prvním letu posádky v roce 2023.

V roce 2013 už se přihlásilo přes 100 tisíc lidí z celého světa, že by se na Mars – bez možnosti návratu – vydali. Existují však důvodné pochybnosti o tom, zda jsou tito dobrovolníci reální. Alespoň někteří tedy ano: třeba Češka Lucie Ferstová, která postoupila do finálového výběru.

Let na Mars není jen tak
Odborníci varovali, že plán má velké mezery: „Tento program si sice získal mnoho pozornosti, ale zatím nebylo publikováno mnoho informací o technických aspektech této mise,“ uvedl astroinženýr Sydney Do a jeho tým z MIT. Ve své studii se proto pokusil o nezávislé posouzení technické proveditelnosti mise Mars One (PDF, 2014). Jako hlavní problémy uváděli nedostatečnou úroveň nástrojů pro dlouhodobou recyklaci potravin i vzduchu na marsovské základně. Problém by byl i nedostatek náhradních dílů, případně jejich velká hmotnost.

Zdroj: https://www.idnes.cz/technet/kratke-zpravy/mars-one-krach.A190212_160742_tec-kratke-zpravy_pka